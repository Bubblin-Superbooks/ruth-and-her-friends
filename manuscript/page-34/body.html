<div class="leaf flex"><div class="inner justify"><p class="no-indent  ">mutta se rouva, joka maksoi hänen puolestaan, kuoli, eikä isällä ollut varaa, ja niin täytyi hänen tulla pois. Mutta hän osasi silloin lukea, hän oppi tavattoman nopeasti. Siitä on nyt vuosi, kun hän tuli kotiin, ja minä olen säästänyt kaksi ja yhdeksän penceä paitsi tätä kuutta penceä, jonka te annoitte.</p><p>--- Kuinka paljon kirja maksaa? Hän katsoi taas pieneen kukkaroonsa.</p><p>Mutta Joel Strel ei tiennyt, vaikka hän uskoi Pollyn sen tietävän, hän luuli tämän tietävän kaikki.</p><p>--- Oletko koskaan itse ollut koulussa?</p><p>--- En äidin kuoleman jälkeen, silloin olin pieni naskali. Isä alkoi juoda silloin enemmän, kuin ennen, ja minä olin onnellinen saadessani paikan raitiovaunussa, eikä koulunkäyntiin ollut enää aikaa, sillä isän ansioista ei riittänyt kotiin mitään.</p><p>Ruthin mielestä ei Joe ollut <em>erittäin suuri</em> naskali nytkään.</p></div> </div>